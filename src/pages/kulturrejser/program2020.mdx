---
title: "Program 2020"
---

## Program 2020

#### Første dag (6. juni)

**Kastrup (afgang 10.10) - Thessaloniki (ankomst 15.20)**
Kavala Rejsedag, der slutter med indkvartering, afslapning og middag på Hotel Lucy Kavala.

#### Anden dag (7. juni)

**Filippi – Thessaloniki – Veria**
Kavala hed i antikken Neapolis og var havneby til Filippi, der anlagdes af Alexander den Stores far, Filip II. Her døbte Paulus den første europæer med den kristne dåb. – Gennem en storslået natur kører vi tværs over Chalkidiki til Thessaloniki, der er Grækenlands næststørste by. Vi hører byens historie, besøger Demitrios Kirken og får måske tid til en slentretur ned ad byens berømte 10 km lange havnepromenade. Herefter kører vi videre til Veria (Berøa), hvor vi indkvarteres på Hotel Aiges Melathron.

#### Tredje dag (8. juni)

**Vergina – Kalambaka**
I Vergina fandt en græsk arkæolog for godt 50 år siden Filip II’s imponerende gravkammer. På stedet er der nu bygget et lige så imponerende museum. Efter at have set dette kører vi videre sydpå, passerer på afstand bjerget Olympos, gudernes hovedsæde, hvorefter vi kører stik vest ind i landet til byen Kalambaka og indkvarteres hos den kære Theodora på Hotel Kaiki. Får vi tid, besøger vi allerede inden ankomsten til hotellet »de svævende klostre«, Meteora.

#### Fjerde dag (9. juni)

**Thermopylæ - Delphi – Itea**
På vej til orakelbyen Delphi gør vi holdt ved Thermopylæ, hvor spartanerkongen Leonidas i 480 f. Kr. sammen med sine 300 mænd modigt holdt stand nogle dage mod perserkongen Xerxes. Derefter kravler vores bus op ad nordsiden af bjergmassivet Parnassos, på hvis sydside Delphi ligger. Efter frokost besøger vi tempelplads, orakel, stadion og museum i Delphi. Derefter besøger vi juveleren Christos og kører så de 16 km ned til havnebyen Itea ved den korintiske bugt. Her indkvarteres vi på Hotel Nafsika.

#### Femte dag (10. juni)

**Nafpaktos - Patras – Olympia**
Efter morgenmaden kører vi vestpå langs den korintiske bugt gennem Nafpaktos (hvor den engelske digter Lord Byron boede), over den nye bro til Peloponnes til byen Patras, hvor vi besøger Andreas Kirken, bygget dér, hvor apostlen Andreas led martyrdøden. Derefter kører vi de 135 km ned til Olympia, hvor en perle af et hotel venter os med spænding: Olympion Asty.

#### Sjette dag (11. juni)

Vi besøger den olympiske tempelplads og det olympiske stadion med tilhørende museum - og får endnu en nat i skønhed og udsøgt pleje hos familien Spiliopoulos på Hotel Olympion Asty

#### Syvende dag (12. juni)

**Mystras – Tolo**
Tidligt om morgenen fortsætter vi mod syd, passerer industribyen Kalamata (kendt for oliven og cigaretter) og kort før Sparta gør vi holdt i den uddøde spøgelsesby Mistras. I kølvandet på korstogene blomstrede den byzantinske kultur her og Mistras blev et magtfuldt hovedsæde med 40.000 indbyggere, et palads, et kloster og 23 kirker. Alt dette er usædvanligt velbevaret, men bebos i dag kun af 2 nonner og 3 katte. Efter frokost i Sparta kører vi ned mod den argoiske bugt, passerer Nafplion (det moderne Grækenlands første hovedstad) og ankommer til turistbyen Tolo, hvor den forførisk charmerende Demitris venter os på Hotel Tolo.

#### Ottende dag (13. juni)

**Epidauros – Nafplion**
Først kører vi de 25 km til Epidauros, der i antikken var et helsecenter. Her ligger det mest velbevarede antikke amfiteater, der stadig er i brug. Et fint lille museum beretter om datidens lægekunst, og Hippokrates, lægekunstens fader, spiller naturligvis en afgørende rolle. Lige så naturligt er stedets tempel indviet til lægekunstens gud: Asklépios. Eftermiddagen tilbringes i den pittoreske by Nafplion, hvor der er mulighed for på egen hånd at se byens stolthed: en veneziansk borg. Derefter venter os atter Demitris’ charme.

#### Niende dag (14. juni)

Så går turen til Mykene, hvor vi skal se Agamemnons borg, og på vejen mod Athen gør vi holdt i det klassiske Korinth og ved den berømte korintiske kanal. I Athen indkvarteres vi i bymidten på Hotel Amalia, lige ved siden af Syntagma Pladsen med det græske parlament.

#### Tiende dag (15. juni)

**Athen**
I juni 2009 indviedes et fabelagtigt smukt og pædagogisk informativt museum for Akropolis, lige ved siden af vores hotel. Her begynder vi dagen og vandrer derefter den bevægende tur op ad Akropolisklippen og ser – et underværk! På vejen ned fra Akropolis gør vi holdt ved Areopagos og hører den berømte tale, som Paulus holdt dér. Derefter passerer vi agoraen (det antikke bytorv) og ser Hefaistos Templet, som er Hellas’ bedst bevarede, ja, næsten intakte tempel. Vores hotel er beliggende tæt på alle disse herligheder, og Athens gamle bydel Plaka ligger i gåafstand derfra.

#### Elvte dag (16. juni)

Nationalmuseet står øverst på dagsordenen denne dag, men vi får også tid til at besøge det imponerende stadion, der blev genbygget, da De olympiske Lege genoptoges i 1896. Vi passerer kongeslottet, standser på Syntagma Pladsen og overværer det spektakulære vagtskifte foran parlamentsbygningen. Om aftenen mødes vi på en underskøn restaurant og runder turen af i selskab med de græske venner.

#### Tolvte dag (17. juni)

**Athen (14.35) – Kastrup (19.20)**
Hjemrejsedag.

**NB! Tilmelding påtilmeldingssiden her.**
